kadā cit karhi cid yena    yānti vikrāntagāminaḥ |tūṣṇīm alpotsukāḥ khaḍgaśṛṅgakalpāḥ svayaṃbhuvaḥ
|| 1

praṇāśapathabāhulyāt    tāvaddurabhisaṃbhavaḥ |tvayā nirvāṇamārgo ’sau    mahārājapathīkṛtaḥ
|| 2

mahānāgair iva svairam    api kṣuṇṇaḥ kumārakaiḥ |strījanenāpi yad asau    dvyaṅgulābalabuddhinā
|| 3

aprameyaprabhāvasya    sā buddhāveṇikasya te |deśanāprātihāryasya    vyuṣṭir vyuṣṭimatāṃ vara
|| 4

vividhair upadaṣṭānāṃ    saṃkleśaviṣadūṣibhiḥ |tvam āveṇikasāmānyapraipakṣāgadākaraḥ || 5

kāmarāgādidagdhānām    aśubhābhāvanādayaḥ |gadāgadavidhānena    tvayā dharmāḥ prakāśitāḥ ||
6

bruvatā mārgasaṃbhārān    dharmān kuśalasāsravān |abhyantaramithobhedo    bhāvānāṃ janitas tvayā
|| 7

te ’py upakleśaduṣṭatvāt    sāmānyākāratāḍitāḥ |saṃtarjanolmukānīva    jñānāgnāv eva te hutāḥ
|| 8

prāg bodher deśitā dharmāḥ    pravṛttisukhahetavaḥ |tato bodhim anuprāpya    nivṛttisukhahetavaḥ
|| 9

na buddhatve ’pi te noktā    dharmāḥ kuśalasāsravāḥ |nirvāṇopaniṣattve tu    prāyeṇa pariṇāmitāḥ
|| 10

kās tā vipattayo yābhyas    tvayā nābhyuddhṛtaṃ jagat |kā vā saṃpattayaḥ santi    yā loko ’yaṃ
na lambhitaḥ || 11

vimatigranthayaś chinnā    bhagn(ā) durdṛṣṭikaṇṭakāḥ |tṛ(ṣ)ṇāviṣalatā dagdhā    sarvaṃ krodhaviṣaṃ
hatam || 12

avidyāpaṭalaṃ viddhaṃ    pātitā mānaketavaḥ |cetaḥkhilāni bhinnāni    vinibandhā vighāṭitāḥ
|| 13

sarve viśleṣitā granthā    ogheṣu sthāpitāḥ plavāḥ |yan mūlaṃ srotasāṃ tāni    śo(ṣi)tāni sarāṃsi
te || 14

vaṅkadoṣakaṣāyāṇāṃ    nigūḍhāśayaśāyinām |saṃkleśaviṣavṛkṣāṇāṃ    mūlāny unmūlitāni te || 15

pithitāḥ kāpathāḥ sarve    viparyāsāsamañjasaḥ |amṛtaikāyanaḥ śrīmān    ṛjur vivṛta āñjasaḥ
|| 16

aṣṭābhyo damyadoṣebhyo nirhṛtyānye niveśitāḥ |iṣṭāṣṭāṅgopapannāsu bhadrājāneyapaṅktiṣu || 17

uddhṛtyāmedhyajāmbālāt    saṃkleśakrimisaṃkulāt |akliṣtāṣtāṅgasaṃpanne    plāvitā vimale ’mbhasi
|| 18

hṛtaṃ dauḥśīlyadaurgandhyaṃ    dattaṃ śīlānulepanam |hrīvyavatrāpyavasanair    nirmalair avaguṇṭhitāḥ
|| 19

saddharmābharaṇaiḥ śubhrair    bhrājiṣṇubhir alaṃkṛtāḥ |niṣāditā mahārheṣu    dhyānasiṃhāsaneṣu
ca || 20


pravṛttau ca nivṛttau ca    prakṛtir jagato ’sya yā |yāṃ sarve nātivartante    pṛthag lokāḥ
sadevakāḥ || 1

pratilomānulomā sā    dvidvādaśapadā tvayā |saddharmasavitar dharmasāvitrī saṃprakāśitā || 2

triṣṭup saivāṅgavaikalyād    ekasminn aupapādike |bhave yathāsvam aṅge ’ṅge    caturdhā parivartitā
|| 3

punaḥ saivāṅgasākalyāj    jagatī dvādaśākṣaraiḥ |pādaiḥ satyanayenaiva    pūrvavat parivartitā
|| 4

etat tripavaṇaṃ brahma    ye yathāvad upāsate |brahmībhavanti te brahman    brāhmaṇās tava śāsane
|| 5

brāhmaṇyaṃ brāhmaṇāś caiva    brāhmaṇyaphalam eva ca |brāhmaṇyārthaś ca subrahm(a)n    nānyatra
tava śāsanāt || 6

na brāhmaṇyād ṛte kaś cid    brāhmaṇo nāma vidyate |na cāyam āñjaso mārgaḥ    kva cid anyatra
vidya(te || 7)

(vi)dy(ācaraṇasaṃpannaṃ    brāh)m(a)ṇā brāhmaṇaṃ viduḥ |tā vidyāś car(a)ṇaṃ tac ca    nānyatra
tava śāsanāt || 8

śaikṣyāśaikṣyā hi tā vidyāś caraṇaṃ ca tad āvah(a)t |na cāsyā dharmavartinyā nāmāpy anyatra
vidyate || 9

bhavanti yad avakramya    sarve varṇā dvijātayaḥ |tvayā tad amṛtadvāraṃ    cirāvṛtam apāvṛtam
|| 10

kudṛṣṭivimatigrasto    brāhmaṇaḥ kiṃ bhaviṣyati |na ceme granthayo ’nyatra    cchidyante tvanmatād
ṛte || 11

brāhmaṇā brahmaṇaḥ putrā    aurasā mukhajā iti |prasṛto lokavādo ’yaṃ    tvayi sāphalyam āgataḥ
|| 12

tvaṃ brahmā pratipad brāhmī    tvayi tvaṃ brāhmaṇarṣabhaḥ |praṇetā copanetā ca    tvam ṛtvik
tvaṃ purohitaḥ || 13

na tvayā saṃskṛtaḥ kaś cid    bhavati brāhmaṇo ’śuciḥ |na copanīto brāhmaṇyāt    patati brāhmaṇaḥ
punaḥ || 14

trīṇi brāhmaṇasatyāni    trividhaṃ brāhmalakṣaṇam |t(r)īṇi (b)r(ā)hmaṇagot(rā)ṇi    brā(hma)ṇapravarās
trayaḥ || 15

na hi brāhmaṇasāmīcī    na brāhmī pratipat kva cit |na brāhmaṇ(a v - )dharmā    anyatra tava
śāsa(nā)t || 16

yāva(t s)u(bhāṣitaṃ) loke    sarvaṃ tat tava śāsanāt |(sugat)ā(v)eṇikaivaiṣā    niravadyābhilāpitā
|| 17

ye (t)v(adan)ye tu dṛśyante    vākkarmaṇi niratyaye |sarve te sa(rva)dharmajña    (tva)tsūktavighasāśinaḥ
|| 18

ito bāhyeṣu yat sūktaṃ    ghuṇākṣaravad īkṣyate |tat tatrātulyajātīyaṃ    jātarūpam ivāyasi
|| 19

kaḥ śraddhāsyati tat tasmin    pūrvāparaparāhatam |nyastam eraṇḍagaṇḍeṣu    gośīrṣam iva candanam
|| 20

pākapāṇḍūni nimbeṣu    sahakāraphalāni yaḥ |śraddadhyāt tanmayānīti    sa bāhyeṣu subhāṣitam
|| 21

na subhāṣitaratnānām    asmil loke sadevake |malayāc candanasyeva    tvadanyatrāsti saṃbhavaḥ
|| 22

varṇārhavarṇe buddhastotre brahmānuvādo nāma saptamaḥ paricchedaḥ 7 ||

